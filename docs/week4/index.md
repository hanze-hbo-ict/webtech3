# Week 4: Javascript

Deze week verlaten we het meer user-design gerichte onderwerp en gaan we in op het interactief maken van onze webpagina's. Dat doen we met behulp van de meest populaire taal op StackOverflow: JavaScript. We bespreken het domein waarin deze taal voorkomt, waarin hij verschilt van de andere talen die al besproken zijn (met name op het gebied van syntax, maar toch zeker ook op met betrekking op missie en doel) en hoe je een project hiermee zou kunnen opzetten.

## Hoorcollege

Na een zeer korte historische inleiding bespreken we de rol en positie die JavaScript inneemt in het hedendaagse vakgebied in het algemeen en in web-development in het bijzonder. We laten zien hoe JavaScript wordt uitgevoerd en welke gevolgen dat heeft voor de ontwikkeling. Vervolgens gaan we in op de syntax en semantiek van JavaScript – hierbij bespreken we de belangrijkste concepten, constructies en datatypen. 

Aan de hand van *live coding* laten we tenslotte zien hoe je een frontend-project opzet, wat een goeie manier van werken is en tegen welke problemen je aan zult (kunnen) lopen.

![Deze week staat JavaScript centraal](../imgs/javascript.jpeg)

## Werkcollege

In het werkcollege gaan we de theoretische kennis op een praktische manier toepassen. Aan de hand van kleine concrete opdrachten worden de belangrijkste concepten en constructies geïllustreerd. Hierbij zal met name stilgestaan worden bij enerzijdss eigenschappen die JavaScript uniek maken en anderzijds een vergelijking met reeds besproken talen gemaakt worden.

Tijdens dit practicum zullen methoden en technieken besproken worden die nodig zijn voor het memory-spel.

## Literatuur

Er is de wereld aan literatuur over JavaScript te vinden. Zelf vinden we de serie [You Don't Know JS](https://github.com/getify/You-Dont-Know-JS) van [Kyle Simpson](https://me.getify.com/) erg fijn: hij bespreekt de echte ins en outs van deze taal. 

Natuurlijk kun je ook [op w3schools](https://www.w3schools.com/js/default.asp) een goeie introductie krijgen van hoe en wat in JavaScript. Het nadeel van deze site is dat het niet heel diep gaat en een beetje *cherry picking* blijft.

Wat dat betreft kun je, als altijd, beter te rade gaan [bij MDN](https://developer.mozilla.org/en-US/docs/Web/javascript). Als feitelijke makers van JavaScript houden ze ook de documentatie hiervan goed bij.

Als je op zoek bent naar een online training op het gebied van JavaScript (of een andere front-end techniek) dan raden we je [Frontend Masters](https://frontendmasters.com/) aan. 