# Webtechnologie 3

In deze pagina's kun je alle informatie vinden voor het vak Webtechnologie 3. In deze module richten we ons met name (eigenlijk: uitsluitend) op de *voorkant* van webapplicaties.

## Weekindeling

Elke week is er één hoorcollege en één (groot) practicum. Tijdens het hoorcollege worden de concepten die in de betreffende week centraal staan op een meer algemene, theoretische manier besproken. Er wordt hier stilgestaan bij het *hoe* en het *waarom* van de specifieke methoden en technieken die het web maken wat het is. Ook wordt bij dit college wat meer achtergrondinformatie verschaft, die je kan helpen zaken in de juiste context te plaatsen.

Het practicum is centraal georganiseerd, duurt vier uur en wordt plenair uitgevoerd. Tijdens het practicum worden de concepten van die week aan de hand van kleine, concrete en specifieke opdrachten verder uitgediept. Nadat de opdracht plenair is besproken en toegelicht, gaan de studenten individueel aan het werk terwijl de docenten rondlopen om vragen te stellen en te beantwoorden. Na zo'n half uur wordt het geheel weer plenair teruggepakt en geëvalueerd. Deze cyclus herhaalt zich drie of vier keer.

De module kent de volgende weekindeling

week | onderwerpen | oplevering
--|--|--
1 | [Inleiding, HTML en CSS 1](week1/) | 
2 | [HTML en CSS 2](week2) | 1 Memory in HTML en CSS
3 | [JavaScript](week3) | Herkansing oplevering 1
4 | [JavaScript async programmeren](week4) | 2 Memory met interactieve functionaliteit
5 | [Beveiliging en JWT](week5) | Herkansing oplevering 2
6 | [MVC en Frameworks 1](week6) | 3 Memory met geaggregeerde data
7 | [MVC en Frameworks 2](week7) | Herkansing oplevering 3
8 | Uitloop | 4 Memory eindoplevering


## Toetsing, beoordeling en herkansingsmogelijkheden

Tijdens de module werken studenten in duo's aan een website waarmee het bekende memory-spel geïmplementeerd moet worden. De realisatie van deze site volgt het klassieke ontwikkelmodel en tevens de onderdelen die in de tabel hierboven worden weergegeven. Er wordt eerst een statische webpagina gemaakt met puur de HTML en de CSS, vervolgens wordt client-based functionaliteit toegevoegd met behulp van JavaScript. Daarna wordt er gebruik gemaakt van een backend (of eigenlijk meerdere backends) om plaatjes van dit memory-spel op te helen, om de gegevens van spelers op te slaan en scores bij te houden. Dit moet uiteraard voorzien worden van login-functionaliteit en beveiliging, waar we JWT voor gebruiken. Uiteindelijk moet er ook een pagina gemaakt worden waarbij de opgeslagen data geaggregeerd bevraagd kan worden – denk aan het aantal spelers, de verdeling van de spelers over de tijd, mutaties in de high-scores en meer van dat soort werk.

Elke twee weken is er een formeel oplevermoment van de website tot dusver. Hiervoor leveren de duo's hun werk in op de daartoe beschikbaar gestelde opleverplekken in Blackboard. De deadline voor het inleveren is telkens de donderdag in de even weken van het thema (zie Blackboard voor de concrete data). Docenten beoordelen het ingeleverde werk op de vrijdag.

In [de toetsmatrijs] staat beschreven waar de applicatie op dat moment *minimaal* aan moet voldoen. Mocht het werk van een bepaalde week nog onvoldoende zijn, dan kunnen studenten de daaropvolgende week gebruiken om reparatiewerkzaamehden uit te voeren. Omdat de memory-website sequentieel wordt opgebouwd en elke nieuwe iteratie afhankelijk is van de afronding van de vorige is het van belang dat hier geen achterstand bij ontstaat. Studenten wordt dan ook geadviseerd een goede planning op te zetten en zich daaraan te houden.